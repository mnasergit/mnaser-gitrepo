স্কুলে ইসলাম ধর্ম শিক্ষা বইয়ে আমরা একটা জিনিষ পড়েছি, তা হলো, ইসলামের মূল ভিত্তি পাঁচটি, কালেমা, নামায, রোজা, হজ্ব এবং যাকাত। এর মধ্যে কালেমা হলো বিশ্বাসের ব্যাপার এবং পরের চারটি হলো আমলের ব্যাপার। আর আমরা এই আমলগুলোর মধ্যে যাকাত এর গুরুত্ব অবচেতন মনে সবার পরে বলেই মনে করি। কিন্তু ব্যপারটি আসলে মোটেও তা নয়।
আল্লাহতায়ালা পবিত্র কুরআনে যখনই নামাযের কথা উল্লেখ করেছেন তখনই এর সাথে যাকাতের কথা উল্লেখ করেছেন। তার মানে হলো, নামাযের পর এই যাকাতের গুরুত্বই সবচেয়ে বেশি। কিন্তু তারপরও বেশিরভার মুসলিমই কেন যথাযথভাবে যাকাত প্রদান করে না? এর কারণ হতে পারে, ১. ইসলাম সম্পর্কে আমাদের জ্ঞানের অভাব অথবা ২. যাকাতের মাধ্যমে খুব একটা পাবলিসিটি বাড়ে না।
উদাহরণস্বরূপ, আমরা যারা সামর্থবান তাদের মধ্যে যাকাতের চেয়ে কুরবানি দেওয়ার প্রবণতা অনেক বেশি। কারণ আমরা অনেকেই মনে করি, কুরবানি দেওয়ার সাথে সামাজিক সম্মান জড়িত। ধরুন, আপনি কুরবানি দিলেন না, তাহলে শ্বশুড়বাড়িতে বড় মাংসপিন্ডটা পাঠাতে পারলেন না। আর এতে করে ওনার সাথে গৃহদাহ শুরু হলো, নিশ্চয়ই আপনি সেই ঝামেলায় যেতে চাইবেন না। আবার, আপনার বন্ধু বা সহকর্মী কুরবানি দিচ্ছে এখন আপনি যদি না দেন তাহলে তাদের সামনে কথা বলতে অনেক লজ্জা লাগবে। এছাড়া গরু কিনে ফেসবুকে ছবি আপলোড করার ব্যাপারটা তো আরও বেশি গুরুত্বপূর্ণ। তালিকার সবাই জানলো, হ্যাঁ, আপনিও গরু কিনেছেন। আর গরুর দাম যত বেশি পাবলিসিটিও তত বেশি।
আমি সাধারণভাবে একটা হিসাব করে দেখেছি, একজন মিড লেভেলের আয় করা মানুষ প্রতি বছর মোটামুটি ১ লক্ষ টাকা খরচ করে কুরবানির জন্য। অনেকে আরো বেশিও খরচ করে। যদি ধরে নেই কারো কাছে বাড়ি, গাড়ি এবং অন্যান্য স্থাবর সম্পদ বাদে শুধুমাত্র টাকা এবং স্বর্ণ মিলিয়ে মোটামুটি ১০ লক্ষ টাকার সম্পদ আছে। এই সম্পদ থেকে ১ লক্ষ টাকা খরচ করে সে যদি কুরবানি দিতে পারে, তাহলে এই ১০ লক্ষ টাকার ৪০ ভাগের মাত্র এক ভাগ অর্থাৎ ২৫ হাজার টাকা যাকাত দিতে এতো অনাগ্রহ কেন? প্রশ্নের উত্তরটা আগেই দেওয়া হয়েছে, হয় যাকাত এর গুরুত্ব সম্পর্কে আমরা জানি না অথবা যাকাত দেওয়ার সামাজিক মূল্যায়ন কম। কারণ কুরবানির সময় আসলে বন্ধু, সহকর্মীরা বার বার জিজ্ঞাসা করে আপনি গরু কিনেছেন কিনা বা কবে কিনবেন, বাজেট কত ইত্যাদি ইত্যাদি। কিন্তু আপনি আপনার সম্পদ থেকে প্রতি বছর ঠিকভাবে যাকাত দিচ্ছেন কিনা তা কয়জন জিজ্ঞেস করে?
ইসলামী শরীয়ত অনুযায়ী কুরবানি একটি গুরুত্বপূর্ণ আমল। অধিকাংশ ইসলামী স্কলারগণের মতে কুরবানি দেওয়া সুন্নত। প্রখ্যাত স্কলার ইমাম আবু হানিফা (রাহিঃ) একে ওয়াজিব বলেছেন। কুরবানি সুন্নত বা ওয়াজিব যাই হোক না কেন, তা কখনোই যাকাতের মতো একটি ফর‌জ ইবাদতের সমকক্ষ নয়। এমনকি যাকাতের গুরুত্ব রমজানের রোজার চাইতেও বেশি। তা না হলে আল্লাহতায়ালা পবিত্র কুরআনে নামাযের সাথে বার বার যাকাতের কথা উল্লেখ করতেন না।
নগদ টাকা, স্বর্ণ, রূপা, ব্যবসায়ের পন্য, উৎপাদিত ফসল মিলিয়ে কারো কাছে যদি “৮৫ গ্রাম স্বর্ণ বা ৫৯৫ গ্রাম রূপার বাজার মূল্যের সমপরিমাণ সম্পদ” থাকে তাহলে তাকে নিসাব পরিমাণ সম্পদ বলা হয়। আর এ নিসাব পরিমান সম্পদ থাকলেই তার জন্য যাকাত ফরজ। ৮৫ গ্রাম স্বর্ণের বাজার মূল্য অনেক, সেই তুলনায় ৫৯৫ গ্রাম রূপার বাজার মূল্যে অনেক কম। অধিকাংশ ইসলামী স্কলারগণের মতে "নিসাব" হিসাব করার জন্য ৫৯৫ গ্রাম রূপার বাজার মূল্য ধরতে হবে, এটাই সবচেয়ে সহীহ মত। বর্তমান বাজার দর হিসেবে ৫৯৫ গ্রাম রূপার বাজার মূল্য প্রায় ৪০ হাজার টাকা। তাকে এই ৪০ হাজার টাকা থেকে মাত্র ২.৫% (অন্য কথায় ৪০ ভাগের মাত্র ১ ভাগ) অর্থাৎ ১ হাজার টাকা যাকাত দিতেই হবে। নিসাবের পরিমাণ যদি বেশি হয় তাহলে ঐ বেশি পরিমাণের উপরই যাকাত দিতে হবে।
এই ২.৫% টাকা হলো তার কাছে দেওয়া আল্লাহ তায়ালার আমানত এবং তার দায়িত্ব হলো এই টাকা সময় মতো এর প্রাপকের কাছে সঠিক ভাবে পৌছে দেওয়া। যদি সে এই আমানত প্রাপকের কাছে সঠিক ভাবে পৌছে না দেয়, তাহলে আল্লাহ এটা ধরে নিবেন যে, সে এই আমানতের খিয়ানত করলো, আর এর জন্য তাকে কিয়ামতের দিন কঠিনভাবে পাকড়াও করা হবে। এবং ঐদিন তার অবস্থা হবে গম চোর, ত্রাণ চোর, খাদ্যে ভেজালকারীদের চেয়েও অনেক বেশি ভয়াবহ। আর দুনিয়ার শাস্তি, সে তো আছেই। যেমনঃ যাকাত না দিয়ে ভবিষ্যতের কথার চিন্তা করে টাকা জমিয়ে রাখলেন, কিন্তু দেখা গেল কয়েক দিন পর হঠাৎ অসুস্থ হয়ে এ্যাপোলো বা ইউনাউটেড হাসপাতালে এক সাথে ৫ লক্ষ টাকা বিল দিলেন।
যাকাত সংক্রান্ত আমার নিজের কিছু নলেজ আপনাদের সাথে শেয়ার করছি।
১. আল্লাহতায়ালা পবিত্র কুরআনে যাকাত দেওয়ার নির্দিষ্ট আটটি খাতের কথা উল্লেখ করেছেন। এগুলো হলোঃ
নিঃস্ব (যার কিছুই নেই),
অভাবী (যার কিছু আছে কিন্তু জীবিকার জন্য যথেষ্ঠ নয়),
যাকাত আদায়কারী (ইসলামী রাষ্ট্রে যাকাত আদায়ের কাজে নিয়োজিত কর্মচারী),
অমুসলিম ব্যক্তি (অমুসলিমকে ইসলামের দিকে আকৃষ্ট করার জন্য অথবা অমুসলিম ব্যক্তির ক্ষতি থেকে বেঁচে থাকার জন্য),
ক্রীতদাস/ক্রীতদাসীকে মুক্ত করার জন্য,
দেনাদারকে দেনামুক্ত করার জন্য,
মুসাফির (বিদেশে ভ্রমণকালে কোন কারণে ক্ষতিগ্রস্থ ব্যক্তিকে দেশে ফিরতে সাহায্য করার জন্য),
মুজাহিদ (যারা আল্লাহ’র রাস্তায় জিহাদ করেন)
অর্থাৎ কোন কোন খাতে যাকাত দেওয়া যাবে তার নির্দিষ্ট তালিকা আছে। এর বাইরের কাউকে যাকাত দেওয়া যাবে না।
২. অনেকেই রমজান মাসে কোন হিসাব না করেই ৫ বা ১০ হাজার টাকা আন্দাজে যাকাত দিয়ে দেয়। কিন্তু এটা করা যাবে না। নিসাব সম্পদের পরিমান সতর্কভাবে হিসাব করতে হবে এবং যত হবে তার উপরই ২.৫% যাকাত দিতে হবে। এতে কোন গাফিলতি করা যাবে না।
৩. আমাদের অনেকেরই ধারণা রমজান মাসে যাকাত দিতে হয়, কিন্তু এটা সঠিক নয়। যাকাত আরবী ক্যালেন্ডার অনুযায়ী বছরের যেকোন সময়ই দেওয়া যায়। 
৪. কোন গরীব লোককে যাকাত দেওয়ার সময় লক্ষ্য রাখতে হবে সে আসলেই যাকাত পাওয়ার যোগ্য কিনা। কারো কাছে যদি নিসাব পরিমাণ সম্পদ থাকে তাহলে সে যাকাত পাওয়ার যোগ্য নয়। উদাহরণস্বরূপ, অনেক প্রফেশনাল ভিক্ষুক আছে যাদের কাছে ৪০ হাজার টাকার চেয়েও আরো বেশি টাকার ডিপোজিট থাকে, তাদেরকে যাকাত দেওয়া যাবে না। প্রশ্ন হতে পারে, তার কাছে কত টাকা আছে আমি জানবো কিভাবে? আপনি যাকে যাকাত দিবেন তার সম্পর্কে আপনাকে জানতে হবে। আল্লাহতায়ালার আমানত সঠিক ব্যক্তির কাছে পৌছে দেওয়ার জন্য আপনাকে সময় ব্যয় করতে হবে।
৫. যাকাতের টাকা কোন মসজিদে দেওয়া যাবে না। কারণ, পবিত্র কুরআনে বর্ণিত যাকাতের আটটি খাতের মধ্যে মসজিদ উল্লেখ নেই। কতিপয় স্কলারগণ অমুসলিম শাষিত বিভিন্ন দেশে (যেমনঃ ইউরোপ, আমেরিকা) মসজিদ বানানোর জন্য যাকাতের টাকা দেওয়া যাবে বলে ফতোয়া দিয়েছেন। কিন্তু অধিকাংশ ইসলামী স্কলারগণ ঐ মতকে গ্রহণ করেন নি। মসজিদ বানানোর জন্য টাকা লাগলে অন্য খাত থেকে দিতে হবে, যাকাতের টাকা থেকে নয়।
৬. যাকাতের টাকা কোন মাদ্রাসায় দেওয়া যাবে না। পবিত্র কুরআনে বর্ণিত যাকাতের আটটি খাতের মধ্যে মাদ্রাসা উল্লেখ নেই। তবে সহীহ হাদিসে বর্ণিত আছে, যে ব্যক্তি দ্বীনের জ্ঞান অর্জনের জন্য বের হলো সে যেন আল্লাহ’র রাস্তায় জিহাদের জন্য বের হলো। এই হাদিস থেকে তাহকীক করে অধিকাংশ ইসলামী স্কলারগণ ফতোয়া দিয়েছেন, যে সকল মাদ্রাসায় লিল্লাহ বোর্ডিং আছে, যেখানে গরীব-ইয়াতিম ছাত্ররা বিনামূল্যে থেকে-খেয়ে লেখা-পড়া করে সেই সকল মাদ্রাসার লিল্লাহ বোর্ডিং এ যাকাতের টাকা দেওয়া যাবে। এই যাকাতের টাকা মাদ্রাসা কর্তৃপক্ষ শিক্ষকদের বেতন এবং অন্য খাতে খরচ করবে না এই মর্মে নিশ্চিত হতে হবে।
৭. কোন ফাউন্ডেশনকে চোখ বন্ধ করে যাকাতের টাকা দেওয়া যাবে না। কোন ফাউন্ডেশনকে যাকাতের টাকা দেওয়ার আগে তাদের কাজ সম্পর্কে ভালোভাবে জানতে হবে, এবং ফাউন্ডেশন পরিচালনার সাথে সম্পৃক্ত কেউ যদি পরিচিত এবং বিশ্বস্থ থাকে যারা সঠিক খাতে যাকাতের টাকা খরচ করবে তাহলে দেওয়া যেতে পারে। ফেইসবুকে এ্যাড দেখে বিদ্যানন্দ, এই, সেই ইত্যাদি কোন ফাউন্ডেশনকে যাকাতের টাকা দেওয়া যাবে না। আমার যাকাত দেওয়ার দরকার, যাকে তাকে দিয়ে দায়িত্ব শেষ করে দিলাম এভাবে করলে হবে না। 
৮. যাদের ভরণ-পোষণ করা আপনার দায়িত্ব তাদেরকে যাকাত দেওয়া যাবে না, তাদেরকে নিজের ব্যক্তিগত টাকা থেকে ভরণ-পোষণ করতে হবে। যেমনঃ বাবা, মা, স্ত্রী, সন্তান, দাদা, দাদী, নানা, নানী কে যাকাত দেওয়া যাবে না। ভাই, বোন এবং অন্যান্য আত্মীয় যদি যাকাত পাওয়ার যোগ্য হয়, তাহলে তাদেরকে যাকাত দেওয়া যাবে। আর বাইরের লোকদের চেয়ে আত্মীয়দেরকে যাকাত দেওয়াই বেশি উত্তম।
৯. আপনার স্ত্রী'র যদি স্বর্ণ, রূপা এবং টাকা মিলিয়ে নিসাব পরিমাণ সম্পদ হয় তাহলে তার উপর যাকাত দেওয়া ফরজ। এ যাকাত আপনার স্ত্রী কে দিতে হবে। কিন্তু আপনার স্ত্রী যদি চাকুরী না করে বা তার কোন আয়ের উৎস না থাকে তাহলেও তার জমাকৃত সম্পদ থেকে যাকাত দিতেই হবে। কিন্তু আপনি চাইলে তার পক্ষ থেকে সেই যাকাত আপনার নিজের টাকা দিয়ে পরিশোধ  করতে পারেন।
১০. যাকাত দেওয়ার সময় তা টাকা, স্বর্ণ/রূপা বা উৎপাদিত ফসল দিয়ে দিতে হয়। আমাদের দেশের অনেকেই শাড়ি, লুঙ্গি দিয়ে যাকাত দেওয়ার জন্য গরীব লোকদের জড়ো করে। শাড়ি, লুঙ্গি ইত্যাদি দিয়ে যাকাত দেওয়া যায়েজ নয়। এই ট্র্যাডিশন কতিপয় অসাধু শাড়ি, লুঙ্গি ব্যবসায়ীরা তৈরী করেছে এবং নিম্ন মানের শাড়ি, লুঙ্গি বেঁচে কোটি কোটি টাকা কামিয়ে নিচ্ছে। এটা তাদের ব্যবসায়িক ট্রিকস, অনেকটা ১০০% হালাল সাবান বেঁচার মতো। আর যাকাত দেওয়ার জন্য গরীব লোকদের জড়ো করা যাবে না। কাউকে যাকাত দিতে হলে তা হয় নিজে গিয়ে বা অন্য কাউকে তার বাসায় পাঠিয়ে দিয়ে আসতে হবে। আর বাসায় যাওয়া সম্ভব না হলে অন্য যে কোন স্থানে দেখা করে চুপে-চাপে দিতে হবে।
যাকাত দেওয়ার পূর্বে এর বিধি-বিধান এবং অন্যান্য আনুষঙ্গিক মাসআলা একজন সহীহ আক্বিদার ভালো মানের আলেমের কাছ থেকে জেনে নিবেন। আজ কাল কিছু জানার জন্য কারো কাছে পায়ে হেঁটে যাওয়ার দরকার হয় না। ফেসবুক, ইউটিউবে অনেক আলেমের এই সংক্রান্ত অনেক ভিডিও আছে। হিরো আলম আর কিটো ভাইদের ভাড়ামো দেখে সময় নষ্ট না করে দশ/পনেরো জন আলেমের বক্তব্য শুনলেই যাকাতের মাসআলা সম্পর্কে প্রাথমিক একটা ধারণা হয়ে যাবে। তারপর পরিচিত কোন সহীহ আক্বিদার ভালো মানের আলেমের কাছ থেকে বাকি কিছু জানার থাকলে জেনে নিবেন।
সবাই সবার পরিচিতদেরকে যাকাতের ব্যপারে তাগাদা দিবেন ইনশা-আল্লাহ।
মোঃ আব্দুল্লাহ্ আল নাসের
মে ০১, ২০২১ ইং