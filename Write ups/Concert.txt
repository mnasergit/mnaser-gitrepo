প্রথমে ছবিটার দিকে ভালভাবে লক্ষ্য করুন, অতঃপর মনে মনে কল্পনা করুন তো আপনি হাশরের ময়দান পরবর্তী মহা বিচারের দিনে দন্ডায়মান! ময়দানের সর্বত্র হা-হুতাশ চলছে, চলছে জাহান্নামের ভয়ে ভীত-সন্ত্রস্ত মানুষের হুড়োহুড়ি। দুনিয়ার জীবনে মুসলমান ছিলেন, টুকিটাকি কিছু নেক আমলও আছে, এমনকি কারও কারও ফেসবুকের ইসলামিক পোষ্টে নিয়মিত লাইকও দিয়ে যেতেন। কিন্তু শুধুমাত্র আল্লাহতে বিশ্বাস আর নামকাওয়াস্তে নেক আমল দিয়ে তো আর জাহান্নাম এড়ানো যাবে না, তাই খুব করে খুঁজছেন এমন কাউকে যে কিনা আপনার জন্য কিছু একটা সুপারিশ করতে পারে [১]।
কিন্তু দুর্ভাগ্যের বিষয় এমন কাউকেই খুঁজে পাচ্ছেন না, কারণ যাদেরকে পেয়েছেন তারা মোটামুটি আপনার মতোই অথবা আপনার চেয়ে খানিকটা ভালো অথবা খানিকটা খারাপ। দুনিয়াতে যাদের সাথে আপনি মিশেছেন তারাই আজ আপনাকে এই অসহায় পরিস্থিতিতে এনে দাড় করিয়েছে। যাদের সাথে মিশে আল্লাহ প্রদত্ত অন্যতম বড় নিয়ামত "সময়" অপচয় করেছেন সেই "সময়" নামক বস্তুটি আপনার বিরুদ্ধে সাক্ষ্য দিচ্ছে। দুনিয়াতে যে অবাধ্যতা, অশ্লীলতা, সিনেমা, মিউজিক নিয়ে মজে ছিলেন সেগুলো আপনার বদ আমলের পাল্লাকে ভাড়ি করে দিচ্ছে। বিচার শেষে বাম হাতে আমলনামা আসলো বলে। এক দল ফেরেস্তা এসে একটু পরই আপনাকে জাহান্নামের দিকে হাঁকিয়ে নিয়ে যাবে, জাহান্নাম হলো এক উত্তপ্ত অগ্নিকুণ্ড!
এই ঘোর বিপদের দিনে আপনার আর কিছুই করার নেই, শুধুমাত্র আফসোস করা ছাড়া। আপনি আফসোস করছেন "হায়, আমি যদি পরকালের জন্য কিছু করতাম" [২]। আচ্ছা দুনিয়াতে হয়তোবা সঙ্গদোষে ভুলের মধ্যে ডুবে ছিলাম কিন্তু "হায়, আজ আমাকে যদি আমার আমলনামা না দেওয়া হতো" [৩]।
আপনি যত যা ই ভাবেন না কেন, আপনার আর কোন সুযোগ নেই, শেষ বিচারের ফায়সালা হয়ে গেছে। তারপরও আপনার আফসোসের শেষ নেই, আপনি আপন মনে এখনো বলে বেড়াচ্ছেন, "হায়, আমি যদি তাকে বন্ধুরূপে গ্রহণ না করতাম" [৪]। এতকিছু ভাবতে ভাবতে জাহান্নামের ফেরেস্তা আপনার সামনে উপস্থিত!
"আর সেই দিনকে ভয় কর, যেদিন কেউ কারো কাজে আসবে না, কারো পক্ষ থেকে কোন সুপারিশ গ্রহণ করা হবে না, কারো থেকে কোন বিনিময়ও নেওয়া হবে না এবং তারা সাহায্যপ্রাপ্তও হবে না" [৫]।
............ এবার ফ্ল্যাশব্যাক করে দুনিয়ার জীবনে ফিরে আসুন। শেষ বিচারের দিনে করা আফসোসগুলো বর্তমানে এই দুনিয়ার জীবনেই করুন। দুনিয়া পরবর্তী জীবনের স্বার্থে দুনিয়ার খারাপ সঙ্গ, গান-বাজনা, নাটক-সিনেমা, অশ্লীলতা, উন্মাদনা পরিহার করুন। বন্ধু নির্বাচনে সতর্ক হোন।
আচ্ছা, আপনি তো এগুলোর কিছুই করেন না! হতে পারে এই কথাগুলো আমি ভূল লোককে বলছি।  আপনি নামাজ পড়েন, রোযা রাখেন, এছাড়াও আরও কত নেক আমল! কিন্তু আপনি জানেন কি, শেষ বিচারের দিনটা হবে স্বার্থপরতার দিন? ওই দিন মানুষ নিজে বাঁচার জন্য অযুহাত খুঁজবে আর আপনাকে অভিযোগের কাঠগড়ায় দাড় করাবে এবং বলবে, এই লোক আমার খুব কাছের মানুষ ছিল, কিন্তু আমাকে কখনো এই কঠিন বিপদের দিনের ব্যাপারে সতর্ক করে নাই। তাই আপনার আমার সবার দায়িত্ব হলো নিজে নেক আমল করার পাশাপাশি কাছের মানুষদেরও নেক আমল করার ব্যাপারে নসিহা করা, নিজে বদ আমল পরিহার করার পাশাপাশি কাছের মানুষদেরও বদ আমল পরিহার করার ব্যাপারে সতর্ক করা। কাছের মানুষ হতে পারে যে কেউই, আপনার আত্মীয়, প্রতিবেশী, বন্ধু, সহপাঠী, সহকর্মী, এমনকি ফেসবুক ফ্রেন্ড।
###
[১] সুপারিশের ব্যাপারটাও একমাত্র আল্লাহ কর্তৃক নির্ধারিত, আল্লাহর অনুমতি ছাড়া কেউ কারও জন্য চাইলেই সুপারিশ করতে পারবে না।
[২] সূরা ফাজর, আয়াত নং ২৪
[৩] সূরা হাক্কাহ, আয়াত নং ২৫
[৪] সূরা ফুরকান, আয়াত নং ২৮
[৫] সূরা বাকারা, আয়াত নং ৪৮