// বুক রিভিউ //
বইয়ের নামঃ ব্যাংক ব্যবস্থা ও টাকার গোপন রহস্য 
লেখকঃ মোহাইমিন পাটোয়ারী
যদিও আমি অর্থনীতির স্টুডেন্ট না, তবুও অর্থনীতি নিয়ে হালকা-পাতলা আগ্রহ আছে অনেক আগে থেকেই, আর এই আগ্রহের সূত্রপাত অন্য কারনে। আমার ব্যক্তিগত পড়াশুনার একটা অন্যতম বিষয় হচ্ছে "দ্যা প্রসেস অফ ডিইসলামাইজেশন"। রাসূলুল্লাহ (সাঃ) এর জীবদ্দশায় ইসলাম যে পরিপূর্ণ রূপ লাভ করেছিল এবং খোলাফায়ে রাশেদিনের যুগে ইসলামের যে অবস্থা ছিল তার থেকে অবক্ষয়ের কারণগুলো নিয়ে পড়াশোনা করতে গিয়ে আমার এই ধারণা লাভ হয়েছে যে, আধুনিক অর্থব্যবস্থাও এর সাথে নিবিড়ভাবে জড়িত। সেটা অন্য এক বিশাল আলোচনার বিষয় যা এই "বুক রিভিউ" পোস্টে করা সম্ভব নয়।
আধুনিক ব্যাংকিং ব্যবস্থা সামগ্রিক অর্থব্যবস্থার একটি গুরুত্বপূর্ণ উপাদান। সাধারণভাবে বলতে গেলে আধুনিক ব্যাংকিং ব্যবস্থাকে তৈরি করা হয়েছে সবকিছু নিয়ন্ত্রণ করার জন্য, সবকিছু বলতে সবকিছু- ইহকাল এবং পরকাল দুটোই। (মানুষ পরকালে বেহেস্তে যাবে না দোযখে যাবে তা নির্ধারণের ক্ষেত্রে আধুনিক ব্যাংকিং ব্যবস্থার ভূমিকা থাকবে বলে আমি বিশ্বাস করি।)
প্রাচীনকালের ধাতব মুদ্রাভিত্তিক অর্থব্যবস্থা ক্রমান্বয়ে কিভাবে একটি কাগজের নোটভিত্তিক অর্থব্যবস্থা হল, এছাড়া ব্যাংকিং ব্যবস্থার ক্রমবিকাশ- লেখক তার এই বইয়ের পাতায় পাতায় গল্পের মাধ্যমে অত্যন্ত সুন্দরভাবে তুলে ধরেছেন। টাকা কি, তা কিভাবে উৎপত্তি হলো, কারা এটি উৎপত্তি করল, কারা এটি সমাজে ছড়িয়ে দিল, তাদের উদ্দেশ্য কি ছিল? একজন সচেতন মানুষ হিসেবে এগুলো আমাদের সবার জানা উচিত। এই বইয়ে লেখক অর্থনীতির কিছু মৌলিক বিষয় যেমন মূল্যস্ফীতি, জিডিপি, ঋণ বা সুদভিত্তিক ব্যাংকিং ব্যবস্থা এবং সমাজের উপর এর ভয়াবহ ইমপেক্টগুলো গল্পের মাধ্যমে অত্যন্ত সাবলীল ভাষায় আলোচনা করেছেন। আধুনিক ব্যাংকিং ব্যবস্থা কিভাবে "হাওয়াই টাকা" তৈরি করে এবং আমাদের সবাইকে সেই "হাওয়াই টাকা"র পেছনে ছুটতে বাধ্য করে এই বই পড়লে তা জানতে পারবেন। (আর ক্যাশলেস অর্থনীতি(!) অথবা ক্রিপ্টোকারেন্সি(!) তা হল কফিনে ঠোকা শেষ পেরেকের মত।)
আমরা কতিপয় মুসলিম বান্দা যারা মনে করি, আমরা হালাল রিজিকের মাধ্যমে জীবিকা নির্বাহ করি, কিন্তু আমরা অনেকেই জানিনা আমাদের সমগ্র অর্থনীতির ৯০ থেকে ৯৫ ভাগ অর্থই সুদের মাধ্যমে তৈরি (এই অংকটা আরো বেশিও হতে পারে)। বর্তমান অর্থব্যবস্থায় আমরা প্রায় সবাই সুদ এবং ঋণের জালে জর্জরিত। "আল্লাহ ব্যবসাকে করেছেন হালাল আর সুদকে করেছেন হারাম" আমাদের ওয়ায়েজগণ শুধুমাত্র এতটুকু ওয়াজ করেই ক্ষান্ত দেন। কিন্তু আমাদের জীবন ব্যবস্থায় সুদের টেকনিক্যাল ইমপেক্টগুলো কি তা তারা নিজেরাও জানেন না আর আমাদেরকেও জানাতে পারেন না। কিন্তু লেখক এই বইয়ে আমাদেরকে সেই বিষয়গুলো জানানোর চ্যালেঞ্জই গ্রহণ করেছেন।
একটি সরল অর্থনীতিকে ফুলিয়ে ফাঁপিয়ে জটিল অর্থনীতিতে রূপান্তর করার প্রক্রিয়াগুলো অজানা থাকার কারণে আমরা সবাই অভাবের জন্য "হয় আমাদের ভাগ্যকে দোষ দেই অথবা সরকারকে দোষ দেই" (লেখকের ভাষায়), কিন্তু কখনো আমাদের জ্ঞানের স্বল্পতা বা লোভ-লালসাকে দোষ দেই না। কিন্তু এই বই পড়লে জানতে পারবেন পুঁজিবাদীরা কিভাবে আমাদেরকে সম্পদের লোভ দেখায় এবং কিভাবে আমাদেরকে তাদের তৈরি করা "পঞ্জি স্কীম" অনুসরণ করতে বাধ্য করে, কিভাবে আমাদের সম্পদের মূল্যমান নির্ধারণ করে এবং প্রকারান্তরে তারা নিজেরাই লাভবান হয়।
এই বইয়ে মোট আটটি অধ্যায় রয়েছে, এর মধ্যে অষ্টম অধ্যায়ে রয়েছে অর্থনীতি বিষয়ক একটু জটিল আলোচনা। কিন্তু প্রথম থেকে সপ্তম অধ্যায়গুলো ভালোভাবে পড়লেই অষ্টম অধ্যায়টি বেশ সরল মনে হবে। ব্যাংকিং ব্যবস্থার মতো একটি জটিল বিষয়কে অত্যন্ত সুন্দর এবং সাবলীল লেখনীর মাধ্যমে আমাদের মত নন-অর্থনৈতিক এবং অসচেতন মানুষদেরও জানার সুযোগ করে দিয়েছেন, এজন্য লেখকের প্রতি কৃতজ্ঞতা প্রকাশ করছি। আল্লাহপাক তাকে উত্তম বিনিময় দান করুন।

মোঃ আব্দুল্লাহ্ আল নাসের
১০-০৯-২০২৩ ইং